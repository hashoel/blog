---
pubDatetime: 2025-10-20T06:35:31.366Z
title: ליכא מילי דלא רמיזא באורייתא
slug: lica-mili-dla-rmizi-beoriitha
featured: false
draft: false
tags:
  - אורייתא
  - תורה
  - אטומים
  - טבלה מחזורית
  - DNA
  - כדור הארץ
  - בריאה
  - מדע
description: אז למה לעזאזל לא כתוב שם כלום
---

בתור נער צעיר שמח ומלא עיזוז אני זוכר את המק"ק מאנפף בקולו בדרשה השבועית שהמשגיח פרגן לו לשאת, ומקריא ברצינות תהומית "ליכא מילי דלא רמיזא באורייתא", והוא ממש לא מתכוון לכך שמה שכתוב בכתובים רמוז בחומש, אלא זה חלק "ממהלך" שלם שהוא רקם שמוכיח שכל דבר שקיים בעולמנו רמוז כבר בתיירה הקדושה כי הרי כידוע "הסתכל באורייתא וברא עלמא".

ואנוכי הצוציק, מסתכל קדימה, מסתכל אחורה, ימינה ושמאלה, וקולט שלאף אחד מהשיעור שלי, חבר'ה בני 15-16, שאמורים להיות חכמים סך הכל, זה לא נשמע מוזר. לאף לא אחד.

כאילו, ברצינות, יש משהו ביקום הפיזי שלא ידעו אי אז לפני אלפי שנים, ש*כן* כתוב בתורה? מה כולם פה מפגרים?!

למה רק אותי מקפיץ מחוסר הגיון איך אלוהים, מי שלכאורה ברא את היקום, ועימו את האטומים,
שמרכיבים את הטבלה המחזורית וגם כתב את התורה, לא מפסיק לכתוב על זהב, 
כסף ונחושת, אבל דילג על החלק של ממה לעזאזל זה מורכב?

איך לא כתוב כלום, אבל כלום בתורה, משנה, גמרא, ראשונים ואחרונים, מה תכל'ס עושה זהב לזהב כסף לכסף ונחושת לנחושת (אגב, כמות הפרוטונים והאלקטרונים באטום) זה הרי האבני בניין הכי בסיסיים 
של העולם הפיזי, איך לא מוזכר מזה כלום אבל כלום?! גם לא ברמז דק מן הדק, נאדה.

לא מצליח להסתדר לי שאותה יישות שיצרה את האטומים פשוט החליטה להתעלם מזה לחלוטין -לחלוטין- בספר שהיא כתבה שבו היא מתארת את הבריאה של אותו היקום. מצטער לא קונה.

אבל למה רק אני מחפש פרצוף תמהה בחדר-שיעורים?! איך לכולם זה כן מסתדר?!

איך יכול להיות שכתוב חפירות אין סופיות על החי והצומח בתורה, איך הם נוצרו, מתי, ומה אפשר ואי אפשר לעשות איתם, למי יש פרסה ומי לא זכה, אבל לא כתוב בשום מקום שום דבר לגבי ה-DNA ומנגנוניו, אבני הבניין המשותפים שלנו, בני האדם,
יחד עם כל החי והצומח בים באוויר וביבשה, במעמקי האוקיינוס ובמרומי הרי הגעש.

הדבר הזה שמגדיר כל יצור חי על פני הפלנטה שלנו ושממנו אפשר גם ליצור כל יצור חי כי הוא מכיל את אוסף הפקודות ליצירתו. פשוט לא קיים בספר שאותו כתב מי שייצר את זה, מי מוכן "לקנות" את החירטוט הזה?? 
איך אף אחד לא מבין שזה סתם קרקס של מילים ריקות בלי כלום מאחורה????

איך מדלג על כולם שכל מה שמוזכר בתורה "במקרה" זה רק דברים שקיימים סביב אגן הים התיכון והעולם הישן. 
שום חיה מגניבה ככל שתהיה, מקנגרו ועד למור, דוב קוטב וביזון אמריקאי, 
אין לה סיכוי להיות מוזכרת. אבל מצופה ממי שברא את העולם שלא 
ידבר *רק* על מה שנמצא באיזור מאוד מסויים בעולם, לא כך?

אז אולי יש כוח עליון, אולי אין, לא יודע, אבל מה זה החרטא *הזו* ?!?!

מצטער, מי שלא יהיה שכתב את התורה, את חוקי ומרכיבי העולם הפיזי והביולוגי שלא נראים בעין בלתי מזוינת, הוא פשוט לא הכיר ולא ידע ברמה הכי בסיסית. והעולם שלו הסתכם באיזור העולם העתיק. 
ואפילו שכדור הארץ הוא... כדור לא מופיע בסיפור הבריאה, 
למרות שאת זה אפילו חכמי יוון העתיקה הבינו ואף הצליחו לחשב את קוטרו.

אז שום משחקי מילים ודפיקות מרשימות על הסטנדר לא ישנו את זה. נאומו חוצב הלהבות והמרגש של המקק... פשוט חסר קוהרנטיות ותמוה.

אז למה אני מחפש עוד פרצופים תמהים סביבי ולא מוצא? אתמהה.
